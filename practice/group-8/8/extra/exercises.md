Допълнителни задачи
===================

1. Напишете *ROT13* криптираща/декриптираща програма.
   *ROT13* представлява заместителен шифър, при който всяка буква се замества
   с буквата, която се намира на 13 позиции след нея в латинската азбука.
   
   Шифърът трябва да действа само върху главните и малките латински букви (т.е.
   препинателните знаци, интервалите и въобще всички символи, различни от
   букви, не трябва да се заместват.)

   Това е т. нар. **симетричен шифър** -- при последващо криптиране на вече
   криптирания низ се получава изходният низ.
   (Което го прави добър уводен пример за криптографските шифри.)
   
   Примерен вход: `All your base are belong to us.`

   Примерен изход: `Nyy lbhe onfr ner orybat gb hf.`

   За повече информация вижте [статията в Уикипедия]
   (http://en.wikipedia.org/wiki/ROT13).



2. Напишете програма, която превежда дадено изречение от английски на
   *прасешки латински* (на английски познат под името *Pig Latin*). Това е
   конструиран език, в който думите се получават от английски думи по следните
   правила:


   * при думи, започващи със съгласна(и), първата буква
     (ако е само една съгласна)
     или цялата съвкупност от съгласни (ако са повече) се преместват в края на
     думата, и се добавя окончанието *ay*:

     Например:

     - *pig*   -> *igpay*
     - *dog*   -> *ogday*
     - *truck* -> *ucktray*


   * при думи, започващи с гласна(и), просто добавяме *way* накрая на думата:

     Например:
     
     - *owl*    -> *owlay*
     - *urchin* -> *urchinway*
     - *eagle*  -> *eagleway*


   * в двубуквените думи, в които първата буква е съгласна, а втората - *y*,
     по средата се вмъква буквата *a*.

   Примерен вход: `The pig was chased by the dog, which got hit by the truck.`

   Примерен изход: `Ethay igpay asway asedchay bay ethay ogday, ichwhay otgay
   ithay bay ethay ucktray.`

   За повече информация вижте [статията в Уикипедия]
   (http://en.wikipedia.org/wiki/Pig_Latin).



   (**N.B.** *За следната задача най-вероятно ще ви е нужен материалът от
   следващата лекция.*)

3. Напишете прост *Lorem ipsum* генератор.
   **Lorem ipsum** е безсмислена поредица от латински думи във формата на текст,
   който се използва в типографията и графичния дизайн за запълване на графични
   елементи със съдържание.

   Идеята е да генерирате такъв текст от даден шаблон, като самият шаблон се
   повтаря определен брой пъти, и във всяко повторение се заместват една или
   повече думи във всяко изречение.

   **Малка подсказка:** Какво ви трябва, за да реализирате алгоритъма, можете да
   прочетете в статията в Уикипедия за [**Марковски вериги**]
   (http://en.wikipedia.org/wiki/Markov_chain) (има я и във вариант
   [на български]
   (http://bg.wikipedia.org/wiki/Марковска_верига) ).
   
   Тъй като в гореспоменатата статия не е обяснено съвсем просто, ще се опитам
   да дам някои разяснения (и още малко подсказки :-) ):
   
   Трябва да "разбиете" текста на "парчета" (думи или поредици от думи), които ще
   променяте (променливи), и на такива, които няма да променяте (константи).
   Променливите "парчета" (или *token*-и) ще могат да приемат различни стойности
   от даден списък с възможни стойности, а константните -- винаги само една
   определена стойност.
   
   За да конкатенирате  ("залепите един за друг") *token*-ите,
   ще трябва да ползвате функцията
   [`strcat`](http://www.cplusplus.com/reference/cstring/strcat/).
   
   При всяко добавяне (*итерация*) на нов вариант (*специализация*) на шаблона ще
   трябва за всяка променлива стойност да измислите някакъв алгоритъм, по който
   ще се връща точно една от възможните стойности.
   Възможно е да се връща една от тях по произволен начин, за което можете да
   ползвате функцията
   [`rand`](http://www.cplusplus.com/reference/cstdlib/rand/).
   
   Накрая трябва да конкатенирате дадените думи (поредици от думи) в изречения
   и параграфи.
   
   Пример на работеща имплементация на такъв генератор:
   [Lipsum generator](http://bg.lipsum.com/)
   
   **Бонус:** Същото нещо да може да се извежда по даден брой параграфи.
